+++
title = "คำถามทั่วไป"
description = ""
weight = 1
+++

#### แอปพลิเคชัน "ทางรัฐ" หรือ Citizen Portal เกี่ยวกับอะไร

__ตอบ__ แอปพลิเคชัน “ทางรัฐ” จัดทำขึ้นเพื่อยกระดับการให้บริการประชาชนให้สามารถเข้าถึงข้อมูลและบริการต่างๆ ของรัฐจากหน่วยงานที่หลากหลาย ผ่านช่องทางออนไลน์ แบบเบ็ดเสร็จ ณ จุดเดียว ครบวงจร อันเป็นการอำนวยความสะดวกแก่ประชาชนให้ได้รับบริการจากหน่วยงานภาครัฐอย่าง สะดวก รวดเร็ว และมั่นคงปลอดภัย

ดูรายละเอียดเพิ่มเติมได้ที่ https://www.dga.or.th/our-services/one-stop-service/citizenportal/

#### แอปพลิเคชันสามารถใช้บริการภาครัฐอะไรได้บ้าง
ตอบ แอปพลิเคชัน “ทางรัฐ” เป็นแพลตฟอร์มที่ให้หน่วยงานภาครัฐสามารถนำข้อมูล และบริการต่าง ๆ ของตนมาให้บริการในลักษณะ “Mini App” ได้ โดยในปัจจุบัน แอปพลิเคชัน “ทางรัฐ” รองรับการเข้าถึงข้อมูล และบริการต่าง ๆ ดังนี้

* การตรวจสอบสิทธิรักษาพยาบาล จากสำนักงานหลักประกันสุขภาพแห่งชาติ
* การตรวจสอบข้อมูลทะเบียนราษฎร์
* การตรวจสอบประกันสังคม
* การตรวจสอบเครดิตบูโร
* การตรวจสอบข้อมูลภาษีไปไหน   เป็นต้น

สำนักงานพัฒนารัฐบาลดิจิทัล (องค์การมหาชน) อยู่ระหว่างการสร้างความร่วมมือกับหน่วยงานต่างๆ อย่างต่อเนื่อง เพื่อให้ประชาชนเข้าถึงข้อมูลและบริการต่างๆ ของรัฐได้อย่างครอบคลุมผ่านแอปพลิเคชัน “ทางรัฐ”

#### แอปพลิเคชัน "ทางรัฐ" พัฒนาโดยใคร มีความน่าเชื่อถือหรือไม่
ตอบ แอปพลิเคชันนี้ จัดทำขึ้นโดยสำนักงานพัฒนารัฐบาลดิจิทัล (องค์การมหาชน) ซึ่งเป็นหน่วยงานในการกำกับดูแลของนายกรัฐมนตรี สังกัดสำนักนายกรัฐมนตรี ทําหน้าที่ให้บริการส่งเสริมและสนับสนุนการดําเนินงานของหน่วยงานของรัฐและหน่วยงานอื่นเกี่ยวกับการพัฒนารัฐบาลดิจิทัลโดยมีวัตถุประสงค์ที่ครอบคลุมถึงการพัฒนาบริการดิจิทัลภาครัฐแบบเบ็ดเสร็จ ณ จุดเดียวที่ประชาชนสามารถเข้าถึงบริการได้อย่างสะดวก รวดเร็ว และมั่นคงปลอดภัยตามพระราชกฤษฎีกาจัดตั้งสำนักงานพัฒนารัฐบาลดิจิทัล (องค์การมหาชน) พ.ศ. ๒๕๖๑ มาตรา ๘ (๕)

#### ข้อมูลและบริการของหน่วยงานต่างๆ อยู่ในแอปพลิเคชัน “ทางรัฐ” ได้อย่างไร
ตอบ สำนักงานพัฒนารัฐบาลดิจิทัล (องค์การมหาชน) ร่วมมือกับหน่วยงานต่างๆ ในการนำข้อมูลและบริการต่างๆ ของหน่วยงานมาให้บริการผ่านแอปพลิเคชัน “ทางรัฐ” โดยข้อมูลและบริการต่างๆ เหล่านี้จะได้รับการเชื่อมโยงไปยังหน่วยงานผู้รับผิดชอบข้อมูลและบริการนั้นๆ โดยตรง ไม่ได้มีการคัดลอก หรือสำเนาข้อมูล มาไว้ที่สำนักงานพัฒนารัฐบาลดิจิทัลแต่อย่างใด

#### การใช้งานแอปพลิเคชัน “ทางรัฐ” มีค่าใช้จ่าย  ค่าธรรมเนียมใดหรือไม่
ตอบ การร้องขอบริการของรัฐบางบริการอาจมีค่าใช้จ่าย หรือค่าธรรมเนียม เช่น ค่าปรับจราจร ค่าใช้ไฟฟ้า ค่าใช้น้ำประปา เป็นต้น แต่ผู้ใช้งานไม่มีค่าใช้จ่าย หรือค่าธรรมเนียมเพิ่มเติมในการใช้แอปพลิเคชัน “ทางรัฐ” แต่อย่างใด

#### หากหน่วยงานสนใจให้บริการผ่านแอปพลิเคชัน “ทางรัฐ” จะต้องดำเนินการอย่างไร
ตอบ หน่วยงานสามารถกรอกใบเข้าร่วมโครงการพอร์ทัลกลางเพื่อประชาชน และติดต่อ DGA Contact Center ที่ contact@dga.or.th หรือหมายเลขโทรศัพท์ 02-612-6060
